OXONIENSIS

CXXXVI

Nox erat excelsa quum rex moribundus in arce
multa domum maestus gemuit sine prole relictam.
atque illi pariter per dira silentia gressi-

nam caelum ac terras nox intempesta tenebris
miscuerat-vasto sublimem ex aequore navem
(incertum caelo an pelago) videre, draconi
alato similem, cui miris crebra relucent
transtra viris: oculisque simul vix visa recessit.
illi autem portus quos alluit unda reductos
delati petiere, aestu et surgente videbant

ut maior magnam semper provolveret undam
unda superveniens, dum denique nona sonoris

vocibus unda fremens, toto gravis aequoris aestu,
tardior attrahitur ruptaque imm0nsa fragorem

mole dedit, flammaque omnis crepitante coruscat.
sed fluctus inter medios flammisque volutus
fertur aqua nudus pedibusque allabitur infans.
quem subito vates correptum sustulit undis.
‘rex‚' ait, ‘hic nobis: hic divi sanguinis heres’
talia iactanti convexa in litora vati

prima subit fervens et circumfunditur ipsos
unda pedes: mox tempestas tranquilla secutast.

J· W. Μ,

 

